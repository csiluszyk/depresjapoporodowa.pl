---
layout: page
title: Objawy depresji
image: /images/objawy-depresji.jpg
---
## Depresja ma wiele twarzy — to nie tylko smutek i brak energii.
Symptomy depresji poporodowej zazwyczaj rozwijają się powoli i mogą być trudne do zauważenia przez otoczenie, a nierzadko również samą mamę. Dzieje się tak dlatego, że choroba zaburza postrzeganie siebie i jasną ocenę sytuacji. Dodatkowo kobiety zazwyczaj wypierają lub zatajają swoje objawy z powodu odczuwanego wstydu. 

<div class="box">
Nie wszystkie poniżej wymienione symptomy muszą opisywać Twoją sytuację. Warto wiedzieć, że gdy u części kobiet dominują objawy związane z obniżonym nastrojem, u drugich dominują objawy związane z lękiem. 
</div>

- **Chwiejność emocjonalna** - łatwo zmienia nam się nastrój, np. śmiejemy się, by za chwilę się rozpłakać
- **Smutek** - myślimy pesymistycznie, wydaje nam się, że nigdy nie będziemy już szczęśliwe, często płaczemy
- **Rozdrażnienie** - łatwo wybuchamy złością w sytuacji, gdy coś idzie nie po naszej myśli; możemy być agresywne, niecierpliwe
- **Utrata zainteresowań** - czynności, które wcześniej sprawiały nam radość, przestają nas cieszyć, np. ulubiony serial przestaje nas interesować, nie cieszymy się ze spaceru na łonie natury
- **Poczucie winy** - czujemy, że jesteśmy złymi matkami, że krzywdzimy swoje dziecko, że nasze koleżanki czy siostry radzą sobie lepiej w opiece nad dziećmi niż my
- **Brak energii lub pobudzenie** - czujemy się ciągle zmęczone, obolałe, trudno nam podnieść się z kanapy lub czujemy ciągłą potrzebę zmiany miejsca, mówienia
- **Spadek koncentracji** - ciężko skupić się nam na najprostszych czynnościach, np. ciężko jest nam czytać książkę
- **Myśli samobójcze** 
- **Wycofanie społeczne** - odczuwamy niechęć do spotykania się z innymi
- **Trudność w opiekowaniu się dzieckiem** - ciężko jest nam reagować na potrzeby dziecka, możemy również momentami czuć pustkę lub niechęć do malucha, co z kolei wprawia nas w poczucie winy i wstydu
- **Trudność w sprostaniu codziennym obowiązkom** - to co dotychczas nie sprawiało nam problemu (np. zrobienie zakupów, wyjście do lekarza), nagle zaczyna nas przerastać. Objawia się to również w trudnościach z podejmowaniem decyzji (np. co ugotować na obiad, jak ubrać dziecko)
- **Zaniedbywanie swojego wyglądu, higieny**
- **Zaburzenia snu** - możemy odczuwać zwiększoną potrzebę snu lub doświadczać bezsenności, np. trudno nam zasnąć lub budzimy się przedwcześnie, nawet gdy nasze dziecko śpi
- **Zmniejszony apetyt (rzadziej zwiększony)**
- **Zmniejszona ochota na seks** - dotyk osoby najbliższej nie sprawia nam radości, mamy wyraźnie mniejszą ochotę na zbliżenie lub podczas seksu nie odczuwamy dotychczasowej przyjemności 
- **Lęk** - boimy się, że „zwariowałyśmy” i że nie będziemy w stanie zaopiekować się dzieckiem. Często pojawia się również lęk o malucha, o to że może być chory lub może umrzeć. Nierzadko możemy odczuwać lęk, niebędąc nawet w stanie określić czego tak naprawdę się boimy. Warto pamiętać, że większość stanów depresyjnych występuje z lękiem.
- **Napady paniki** - są to napady wzmożonego lęku, któremu towarzyszą objawy fizyczne, takie jak duszności, ból w klatce piersiowej, zawroty głowy, kołatanie serca, biegunki, drżenie ciała, pocenie się lub omdlenia.
- **Obsesyjne myśli** - to powtarzające się, dręczące i destrukcyjne myśli lub nagłe impulsy, np. boimy się, że możemy świadomie lub przez przypadek skrzywdzić dziecko („scary thoughts”). Zdrowe kobiety również mają takie spontaniczne myśli, jednak w przypadku depresji ich częstotliwość i intensywność jest większa. W przeciwieństwie do urojeń związanych z psychozą (wtedy matka nie postrzega tych myśli jako zagrażających), obsesje nie są wprowadzane w życie. Mogą one prowadzić do rozwijania rytuałów (kompulsji) odstraszających obsesyjne myśli.
- **Kompulsje** - to powtarzalne rytuały np. gdy wielokrotnie sprawdzamy, czy dziecko oddycha podczas snu, często myjemy ręce w obawie przed zarazkami, kilkakrotnie sprawdzamy, czy zamknęłyśmy drzwi.
- **Objawy psychosomatyczne** - częściej skarżymy się na dolegliwości bólowe, np. bóle głowy, pleców, brzucha, mięśni, nudności, zaparcia, biegunki itp. 

<div class="box">
  <h3>Pamiętaj!</h3>
Objawy depresji mogą pojawić się nie tylko bezpośrednio po porodzie, ale nawet kilka tygodni czy miesięcy (do 1 roku) po urodzeniu dziecka. 
</div>
