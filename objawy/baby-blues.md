---
layout: page
title: Depresja poporodowa a „baby blues”
image: /images/baby-blues.jpg
---

Baby blues (inaczej smutek poporodowy) to tymczasowe wahania nastroju, których największe nasilenie obserwuje się zazwyczaj po 3 do 5 dni po porodzie. Stan ten trwa kilka dni, nie dłużej jednak niż 2 tygodnie. Baby blues dotyka nawet 80% matek. Ze względu na tak częste występowanie nie uznaje się tego stanu za zaburzenie psychiczne. Przyjmuje się, że jest to naturalne, fizjologiczne zjawisko, wynikające prawdopodobnie z nagłych zmian hormonalnych, jakie zachodzą w ciele kobiety po porodzie. Dodatkowe przyczyny baby blues to najprawdopodobniej stres związany z nową sytuacją, zmęczenie, deprywacja snu oraz fizyczny ból, występujący po urodzeniu dziecka.

## Najczęstszymi symptomami baby blues są:

- Drażliwość i poirytowanie
- Łatwe wybuchanie złością lub płaczem
- Huśtawka nastrojów
- Trudności w koncentracji
- Niewielkie trudności ze snem i apetytem
- Nadmierny lęk o zdrowie dziecka i jego przyszłość
- Trudności w podejmowaniu decyzji

<div class="box">
Jeśli objawy baby blues utrzymują się u Ciebie powyżej 2 tygodni, może oznaczać to, że stan przerodził się w depresję poporodową. Skontaktuj się wtedy ze specjalistą lub położną, którzy pomogą Ci ocenić Twój stan zdrowia.
</div>


## Jak radzić sobie z baby blues?

Baby blues nie wymaga leczenia, ponieważ jego objawy powinny ustąpić samoistnie w ciągu kilku dni, maksymalnie 2 tygodni. Daj więc sobie czas na zaadaptowanie się do nowej roli. 

Ważne jest, abyś w swoim otoczeniu miała wspierającego partnera lub zaufaną osobę (mamę, przyjaciółkę, siostrę), którym będziesz mogła otwarcie opowiedzieć o swoich uczuciach i wątpliwościach. Bądź dla siebie wyrozumiała i cierpliwa. Proś najbliższych o pomoc w opiece nad dzieckiem oraz w utrzymaniu domu, abyś mogła w tym czasie możliwie jak najwięcej odpoczywać. Wykorzystuj każdą wolną chwilę na sen. Nie czuj się jednak winna, jeśli odczuwasz w pierwszy dniach silną potrzebę bycia sam na sam z maluchem. Możliwe, że właśnie tego potrzebujesz, aby zbudować z nim silną więź.

## Jak wspierać kobietę w baby blues? - rady dla najbliższych

Pierwsze tygodnie po porodzie są niezwykle trudne nie tylko dla kobiet, ale również dla ojców i innych członków rodziny. Młoda mama potrzebuje jednak dużo uwagi i wsparcia, ponieważ jej ciało i hormony muszą dojść do siebie po ogromnej zmianie, jaka zaszła w jej organizmie.

<div class="box">
Nie można sprawić, aby baby blues zniknęło, ale można ułatwić kobiecie jago „przetrwanie". 
</div>

Zadbajcie o to, aby w tych pierwszych tygodniach nowa mama:
- Jak najwięcej odpoczywała
- Dobrze się odżywiała i piła dużo wody
- Musiała jak najmniej zajmować się obowiązkami domowymi 
- Otrzymała pomoc w opiece nad starszymi dziećmi
- Wychodziła na zewnątrz nawet na krótkie spacery
- Wiedziała, że może z Tobą porozmawiać o swoich emocjach i wątpliwościach, i nie będzie wtedy oceniana 
- Słyszała jak najczęściej, że jest dobrą mamą i świetnie radzi sobie w nowej roli 

## Jak odróżnić baby blues od depresji poporodowej? 
Głównym kryterium różnicującym te zaburzenia jest czas. Syndrom baby blues pojawia się w pierwszych dniach po porodzie i nie trwa dłużej niż 2 tygodnie. Z kolei depresja poporodowa może wystąpić zarówno bezpośrednio po porodzie, jak i kilka tygodni / miesiący (do roku) po urodzeniu dziecka. Dodatkowo, aby zdiagnozować depresję poporodową jej objawy muszą trwać powyżej 2 tygodnii. 

Jeżeli więc w pierwszych dniach po narodzinach dziecka doświadczasz niewielkich zaburzeń nastroju (np. dużo płaczesz, nie masz na nic energii, boisz się, że nie sprawdzisz się w roli matki), to najprawdopodobniej jest to baby blues (przygnębienie poporodowe). Jeżeli jednak objawy nie mijają po 2 tygodniach, to należy rozważyć konsultację ze specjalistą lub przynajmniej wykonanie testu na depresję poporodową ([Test na depresję poporodową](https://depresjapoporodowa.pl/objawy/test-na-depresje-poporodowa)). 

Inną rzeczą, na którą należy zwrócić uwagę, to nasilenie objawów. Baby blues, czyli smutek poporodowy, to niewielkie wahania nastroju. Jeżeli stan emocjonalny i psychika kobiety są mocno zmienione w porównaniu do tego, jak zachowywała się przed urodzeniem dziecka, należy niezwłocznie skontaktować się z lekarzem psychiatrą lub położną. Nie należy bagatelizować zwłaszcza sytuacji, w której kobieta zgłasza myśli samobójcze.

## Czy zamiast smutku poporodowego kobieta może odczuwać euforię? 
Część kobiet w momencie narodzin dziecka doświadcza ogromnego przypłuwu szczęścia i radości. Jeżeli jednak kobieta czuje, że nie potrzebuje za wiele snu, jest nadmiernie rozmowna, pobudzona, odczuwa chęć robienia wielu rzeczy na raz, to należy to zgłosić specjaliście. Dlaczego? Około 10% świeżo upieczonych matek doświadcza hipomanii poporodowej. Podobnie jak baby blues stan ten zazwyczaj trwa kilka dni i mija samoistnie, dlatego u większości kobiet nie wymaga leczenia. Należy jednak w tym czasie bacznie obserwować matkę, ponieważ u części z nich może być to pierwszy sygnał rozwoju psychozy poporodowej lub choroby afektywnej dwubiegunowej (i po okresie hipomanii może u niej wystąpić przeciwstawny stan nazywany depresją poporodową).

Gdy stan hipomanii poporodowej (nieznacznej, choć nienaturalnej euforii) przekształci się w manię (euforię, podczas której kobieta traci kontakt z rzeczywistością - np. kobieta może dojść do wniosku, że ona lub jej dziecko jest wyjątkowe, nieśmiertelne, że ma nadnaturalne moce), to jest to sytuacja, w której niezwłocznie należy udać się do najbliższego szpitala (czytaj więcej w [Psychoza poporodowa](https://depresjapoporodowa.pl/objawy/psychoza-poporodowa)). Jest to sytuacja rzadka (dotyka ok. 0,2% nowych mam), jednak gdy wystpi, nie należy jej bagatelizować, ponieważ bezpośrednio zagraża życiu matki i dziecka. 


--- 

## Więcej informacji znajdziesz:


- <https://www.netdoktor.de/krankheiten/wochenbettdepression/baby-blues/>{:target="_blank"}
- <https://womensmentalhealth.org/specialty-clinics/postpartum-psychiatric-disorders/>{:target="_blank"}
- <https://www.parents.com/pregnancy/my-body/postpartum/signs-you-have-postpartum-euphoria-everything-you-need-to-know-about-this-under-diagnosed-mood-disorder-post-birth/>{:target="_blank"}
- Mason, M. A. i Goulden, M. (2004). Marriage and baby blues: Redefining gender equity in the academy. The Annals of the American Academy of Political and Social Science, 596(1), 86-103.
