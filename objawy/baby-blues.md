---
layout: page
title: Depresja a „baby blues”
image: /images/baby-blues.jpg
---

Baby blues to tymczasowe wahania nastroju, których największe nasilenie obserwuje się zazwyczaj po 3 do 5 dni po porodzie. Stan ten trwa kilka dni, nie dłużej jednak niż 2 tygodnie. Zjawisko to dotyka nawet 80% matek. Ze względu na tak częste występowanie nie uznaje się tego stanu za zaburzenie psychiczne. Przyjmuje się, że jest to naturalne, fizjologiczne zjawisko, wynikające prawdopodobnie z nagłych zmian hormonalnych, jakie zachodzą w ciele kobiety, jak również zmęczenia, deprywacji snu i stresu związanego z nową sytuacją.


## Najczęstszymi symptomami baby blues są:

- Drażliwość i poirytowanie
- Łatwe wybuchanie złością lub płaczem
- Huśtawka nastrojów
- Trudności w koncentracji
- Niewielkie trudności ze snem i apetytem
- Nadmierny lęk o dziecko i przyszłość
- Trudności w podejmowaniu decyzji

<div class="box">
Jeśli objawy baby blues utrzymują się u Ciebie powyżej 2 tygodni, może oznaczać to, że stan przerodził się w depresję poporodową. Skontaktuj się wtedy ze specjalistą lub położną, którzy pomogą Ci ocenić Twój stan zdrowia. 
</div>


## Jak radzić sobie z baby blues?

Baby blues nie wymaga leczenia, ponieważ jego objawy powinny ustąpić samoistnie w ciągu kilku dni, maksymalnie 2 tygodni. Daj więc sobie czas na zaadaptowanie się do nowej roli. Ważne jest również, abyś w swoim otoczeniu miała wspierającego partnera lub zaufaną osobę, którym będziesz mogła otwarcie opowiedzieć o doświadczanych emocjach i wątpliwościach. Bądź dla siebie wyrozumiała i cierpliwa. Proś najbliższych o pomoc w opiece nad dzieckiem oraz w utrzymaniu domu, abyś mogła w tym czasie możliwie jak najwięcej odpoczywać. Nie czuj się jednak winna, jeśli odczuwasz w pierwszy dniach silną potrzebę bycia sam na sam z maluchem. Możliwe, że właśnie tego potrzebujesz, aby zbudować z nim silną więź. 

## Rady dla najbliższych

Pierwsze tygodnie po porodzie są niezwykle trudne nie tylko dla mamy, ale również dla ojców i innych członków rodziny. Kobieta wymaga jednak dużo uwagi i wsparcia, ponieważ jej ciało i hormony muszą dojść do siebie po ogromnej zmianie, jaka zaszła w jej organizmie. 

<div class="box">
Nie można sprawić, aby baby blues zniknęło, ale można ułatwić kobiecie jago „przetrwanie". 
</div>

Zadbajcie o to, aby w tych pierwszych tygodniach nowa mama:
- Jak najwięcej odpoczywała
- Dobrze się odżywiała i piła dużo wody
- Musiała jak najmniej zajmować się obowiązkami domowymi 
- Otrzymała pomoc w opiece nad starszymi dziećmi
- Wychodziła na zewnątrz nawet na krótkie spacery
- Wiedziała, że może z Tobą porozmawiać o swoich emocjach i wątpliwościach, i nie będzie wtedy oceniana 
- Słyszała jak najczęściej, że jest dobrą mamą i świetnie radzi sobie w nowej roli 




--- 

## Więcej informacji znajdziesz:


- <https://www.netdoktor.de/krankheiten/wochenbettdepression/baby-blues/>{:target="_blank"}
- <https://womensmentalhealth.org/specialty-clinics/postpartum-psychiatric-disorders/>{:target="_blank"}
- Mason, M. A. i Goulden, M. (2004). Marriage and baby blues: Redefining gender equity in the academy. The Annals of the American Academy of Political and Social Science, 596(1), 86-103.
