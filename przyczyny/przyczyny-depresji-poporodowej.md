---
layout: page
title: Przyczyny depresji poporodowej
image: /images/przyczyny.jpg
---



Przyczyny depresji poporodowej nie są do końca znane. Badania sugerują, że aby kobieta zapadła na depresję musi wystąpić jednocześnie kilka czynników. W przypadku każdej z matek jest to indywidualna „kombinacja” okoliczności. Dlatego też, leczenie depresji poporodowej powinno odbywać się na wielu poziomach (pomoc specjalisty, krewnych, własne działania) [^link_postpartale]. 

**Nie do końca wiemy, co wywołuje depresję poporodową. Wiemy za to, że gdy wystąpi, jej objawy związane są z nierównowagą biochemiczną w mózgu. To nie jest więc wymyślona choroba!**

---
### Ważne
Warto zauważyć, że część czynników (np. deprywacja snu, przedefiniowanie relacji, lęk o zdrowie dziecka) dotyka nie tylko matek, ale również ojców. Dlatego u ojców również może wystąpić depresja poporodowa! Przypuszcza się, że dotyczy to nawet 9-10% mężczyzn [^Rao] [^Paulson].

---

W genezie depresji poporodowej obserwuje się następujące czynniki:
- [Biologiczne](#biologiczne)
- [Okołoporodowe](#okoloporodowe)
- [Psychologiczne](#psychologiczne)
- [Kulturowe](#kulturowe)


<header class="major"><h2><a id="biologiczne"></a>Przyczyny biologiczne</h2></header>

### Predyspozycje genetyczne
W genezie wielu chorób duże znaczenie odgrywają geny. Nie inaczej jest w przypadku depresji poporodowej (PPD), co potwierdzają badania na bliźniętach i innych członkach rodziny [^Couto]. Dziedziczność depresji poporodowej wynosi ok. 50%. Jest to wartość wyższa niż w przypadku dziedziczności zwykłej depresji (31- 42%) [^Viktorin]. Warto jednak pamiętać, że gdy mówimy o predyspozycjach genetycznych, nie mamy na myśli tego, że ktoś mógłby mieć „gen depresji”. Ogromną rolę odgrywa bowiem interakcja ze środowiskiem, którego czynniki wpływają na aktywację i dezaktywację genów. Wiadomo na przykład, że na ekspresję (uaktywnienie) genów wpływa stres, leki oraz hormony płciowe [^Guintivano].

### Hormony
Badacze nie są ze sobą zgodni, jaką rolę odgrywają wahania hormonów w genezie depresji poporodowej. Z jednej strony nie znaleziono dotąd by kobiety z depresją miały inne stężenia hormonów niż zdrowe matki. Z drugiej zaś warto pamiętać, że po urodzeniu dziecka przez ciało kobiety przechodzi istne „hormonalne tornado”. Nie ma też drugiego takiego okresu w życiu kobiety, kiedy problemy zdrowia psychicznego byłyby tak częste (częściej występują nie tylko zaburzenia nastroju, jak depresja czy zaburzenia afektywne dwubiegunowe, ale i  psychoza poporodowa, nerwice itp.). Część badaczy przypuszcza, że pewna grupa mam jest bardziej podatna na duże wahania hormonalne i że to one są najbardziej narażone na rozwój depresji poporodowej.

Najważniejsze zmiany hormonalne po porodzie:
- Poziom estrogenu w czasie ciąży jest 200 razy wyższy niż normalnie, progesteronu zaś od 50 do 100 razy wyższy. Po porodzie poziom stężenia tych hormonów spada w ciągu kilku dni do wartości oryginalnych. Wiadomo też, że estrogen i progesteron wpływają na neurotransmitery (m.in. serotoninę, dopaminę, noradrenalinę), które odpowiedzialne są za regulację nastroju [^link_postpartale]
- W czasie ciąży poziom prolaktyny rośnie 20-50 razy i na takim poziomie utrzymuje się, jeśli kobieta karmi piersią. Jeśli kobieta nie przystawia dziecka do piersi, poziom ten normalizuje się w ciągu 3 tygodni [^Szpunar]
- U części mam może wystąpić poporodowe zapalenie tarczycy, którego objawy mogą być mylone z depresją poporodową. Zaburzenia tarczycy wpływają bowiem na nastrój, mogą powodować  drażliwość, nerwowość, lęk i ataki paniki, kołatanie serca, spadek energii, zaburzenia koncentracji, problemy ze snem, a nawet myśli samobójcze (Porównaj z [Objawy depresji poporodowej](/objawy/objawy-depresji) oraz [Test na depresję poporodową](/objawy/test-na-depresje-poporodowa)). Zapalenie tarczycy po urodzeniu dziecka dotyka nawet 8% kobiet [^Keely]. Dlatego w przypadku podejrzenia depresji lekarz psychiatra najczęściej zleca badanie poziomu TSH, T4 i anty-TPO. 
- W genezie depresji poporodowej ważną rolę mogą pełnić hormony stresu (kortyzol, ACTH, CRH), które stymulują oś podwzgórze-przysadka-nadnercza i wpływają na autonomiczny układ nerwowy. Trudne wydarzenia życiowe, zarówno po porodzie, jak i w czasie ciąży, mogą więc mieć bezpośredni wpływ na rozwój nierównowagi chemicznej w mózgu [^Payne].


### Deprywacja snu
Każdy z nas po nieprzespanej nocy jest w gorszym nastroju, gorzej zapamiętuje nowe rzeczy i ma trudności z koncentracją [^Orzel]. Możemy więc łatwo wyobrazić sobie co dzieje się w naszych mózgach, gdy nasz sen jest zaburzony przez wiele tygodni a nawet miesięcy. Wiadomo jest również, że zmęczenie rodziców związane z częstym wybudzaniem się dziecka i niewystarczająca ilość snu, mogą prowadzić nie tylko do psychicznego wyczerpania, ale również do fizycznych zmian w organizmie: upośledzenia metabolizmu glukozy i układu odpornościowego [^Ghaedrahmati]. Dlatego zaburzenia snu wymagają jak najszybszego zgłoszenia się do specjalisty. 


### Wahania poziomu cukru we krwi
Wiemy, że insulina, która reguluje poziom cukru we krwi, wpływa również na poziom serotoniny (hormonu szczęścia) w mózgu. Podczas ciąży poziom insuliny stopniowo wzrasta, jednak po porodzie następuje gwałtowny spadek jej poziomu do wartości oryginalnych [^Ruohomaki]. Dodatkowo w połogu poziom cukru we krwi spada po około 3 godzinach po posiłku (poza tym okresem po ok. 4-5 godzinach). Jeśli kobieta nie zje czegoś, co zawiera węglowodany, uwalniana jest adrenalina, która może zaostrzyć objawy PPD[^link_postpartale]. Szczególnie narażone są na to kobiety cierpiące na cukrzycę, w przypadku których ryzyko depresji poporodowej jest wyższe [^Silverman].


### Niedobory witamin i minerałów
Niedobór witamin i minerałów również może pogłębiać objawy depresji. Szczególnie narażone są kobiety z anemią, które straciły dużo krwi podczas porodu lub na skutek cesarskiego cięcia [^Wassef]. Również niedobór witaminy D może wpływać na większą zachorowalność na depresję poporodową [^Amini] [^AminiS]. Dlatego zazwyczaj psychiatra przed rozpoznaniem depresji, zleca wykonanie badania krwi, celem wykluczenia anemii oraz niedoboru witaminy D.



<header class="major"><h2><a id="okoloporodowe"></a>Przyczyny okołoporodowe</h2></header>

### Powikłania w ciąży
Każda komplikacja w czasie ciąży jest sytuacją stresującą. Dotyczy to zarówno problemów zdrowotnych kobiety (takich jak cukrzyca ciążowa, wysokie ciśnienie tętnicze, stan przedrzucawkowy, niepowściągliwe wymioty, anemia, czy po prostu odczuwany ból), jak i wykrytych wad u nienarodzonego dziecka [^Kettunen].


### Komplikacje przy porodzie
Każda mama ma pewne wyobrażenie i oczekiwanie, jak powinien przebiegać poród (marzą raczej o porodzie naturalnym i bez komplikacji). Gdy jednak coś pójdzie inaczej, niż się spodziewały, może zrodzić się w nich poczucie winy i porażki. Zwiększone ryzyko depresji obserwuje się szczególnie u mam, u których wystąpiły takie komplikacje jak: przedwczesny poród, nieoczekiwane cesarskie cięcie, poród próżniowy lub kleszczowy, nadmierne krwawienie [^Xu]. 


### Problemy zdrowotne dziecka
Informacja o chorobie dziecka — zarówno w trakcie ciąży, jak i po porodzie — jest jedną z najbardziej stresujących sytuacji, jaka może nas spotkać. Niekiedy dowiadujemy się o chorobie genetycznej lub innych trudnościach, które do końca życia będą towarzyszyć dziecku lub o istnieniu innej choroby, która niekiedy stanowi bezpośrednie zagrożenie życia. Nie dziwi więc fakt, że na depresję poporodową częściej narażone są matki, których dzieci trafiły na Oddział Intensywnej Terapii Noworodka [^Tahirkheli] a w szczególności matki wcześniaków (ok. 40% z nich rozwinie symptomy depresji) [^Vigod].


### Ból podczas porodu
Zarówno ból przewlekły (trwający wiele dni), jak i ostry (krótki, ale silny) zwiększają szanse zapadnięcia na depresję [^Wisner]. Badania pokazują też, że kobiety, które zdecydowały się na zastosowanie znieczulenia podczas porodu, rzadziej zapadały na depresję poporodową w pierwszych tygodniach po porodzie, niż kobiety rodzące siłami natury [^Ding]. Dlatego zastosowanie znieczulenia jest zalecane szczególnie u tych mam, u których istnieją czynniki ryzyka rozwoju depresji [^link_netdoktor].
 
 
### Problemy zdrowotne w połogu
W 6 tygodniu po porodzie zaplanowana jest wizyta kontrolna u ginekologa. Wydaje nam się, że do tego czasu ciało kobiety powinno się zregenerować i zagoić wszystkie poporodowe rany. U kobiety mogą jednak wystąpić dłużej trwające trudności i wcale nie jest to rzadka sytuacja. Hemoroidy, nietrzymanie moczu czy ból krocza (szczególnie przy stosunku) zdarza się dużo częściej, niż się o tym słyszy, ponieważ wiele kobiet wstydzi się swoich dolegliwości. Kobiety, u których obserwuje się te trudności są również grupą bardziej narażoną na depresję poporodową [^Evensen] [^Fritel] [^Chang].


### Problemy z karmieniem piersią 
Problemy z karmieniem piersią w pierwszych dniach życia dziecka są bardzo powszechne i dotyczą aż 60-80% kobiet [^Chaput]. Gdy przeprowadzono w Polsce badania na ten temat, to okazało się, że aż 43% kobiet kończy karmić piersią w przeciągu pierwszych 6 miesięcy [^link_multi]. Zazwyczaj mamy chcą karmić dłużej, lecz borykają się z trudnościami. Niektóre dzieci odmawiają piersi, w wielu sytuacjach mamy stwierdzają, że dziecko nie najada się wystarczająco pokarmem, kobiety mogą cierpieć na ostry ból sutków lub na brak pokarmu. Trudności z karmieniem są stresujące. Kobieta może odczuwać, że odniosła porażkę, często czuje się winna. Nierzadko też spotyka się z napiętnowaniem ze strony innych osób.
 



<header class="major"><h2><a id="psychologiczne"></a>Przyczyny psychologiczne</h2></header>

### Stres
Trudne doświadczenia rzutują na nas zarówno od strony biologicznej (m.in. wytwarza się kortyzol), jak i psychologicznej (odczuwamy lęk jako skutek reakcji „walcz lub uciekaj”). Już samo pojawienie się nowego członka rodziny jest wydarzeniem stresującym, ponieważ diametralnie zmienia nasze życie. Jeśli rodzice doświadczają w czasie ciąży lub po niej dodatkowego stresu (np. śmierci bliskiej osoby, przeprowadzki, problemów zdrowotnych) to ich układ nerwowy jest przeciążony i stają się przez to bardziej podatni na depresję [^Boyce]. Dlatego nie zaleca się w czasie oczekiwania na dziecko oraz pierwszego roku jego życia dokonywać dużych zmian w życiu (zmieniać pracy czy przeprowadzać się do innego środowiska). Również jeśli w dzieciństwie doświadczyliśmy silnego stresu, a szczególnie przemocy fizycznej, psychicznej lub seksualnej, to istnieje zwiększona szansa, że zachorujemy na depresję poporodową (to tak jakby nasz układ nerwowy pamiętał doświadczony stres z dzieciństwa) [^Silverman].


### Brak wsparcia

Znamy powiedzenie: „Potrzeba całej wioski, by wychować jedno dziecko”. Nic dziwnego, że osoby, które nie mogą liczyć na wsparcie społeczne, borykają się częściej z depresją [^OHara]. Ważną rolę odgrywa partner, dlatego samotne matki są najbardziej narażoną grupą [^Beck]. Drugim najważniejszym źródłem pomocy jest najbliższa rodzina i nie chodzi wcale tylko o to, jak dużo i często się nam pomaga, lecz o samą świadomość, że gdy będziemy w potrzebie, zawsze znajdzie się ktoś, na kogo możemy liczyć [^Yim]. Kolejną grupą ryzyka są więc osoby mieszkające za granicą, które często są oddzielone od najbliższych [^Guintivano].


### Problemy w związku
Pojawienie się nowego członka rodziny prowadzi do przedefiniowania ról i już na zawsze zmienia relację między rodzicami. Dziecko wymaga stałej opieki, dlatego partnerzy muszą podzielić się między sobą obowiązkami. Mają więc mniej czasu na odpoczynek i rozwijanie swoich zainteresowań oraz mniej czasu, który spędzają wyłącznie we dwoje. Nierzadko obowiązki i zmęczenie tak przytłaczają, że bliskość i seks schodzą na plan dalszy, co może u niektórych rodzić frustrację i poczucie wykluczenia. Gdy po roku od narodzin dziecka zapytano pary (co prawda w Stanach Zjednoczonych), jak oceniają swój związek, to aż 67% osób wskazało, że relacja z partnerem odkąd są rodzicami uległa pogorszeniu [^link_washington].
Jeśli między partnerami już wcześniej istniały silne konflikty i podziały, to po narodzeniu dziecka zazwyczaj się nasilają. Kryzys w związku może prowadzić do depresji (i odwrotnie — depresja może prowadzić do kryzysu), a większe nasilenie objawów PPD występuje u kobiet, które oceniają swój związek jako mniej satysfakcjonujący [^Malus].
 

### Trudności finansowe i mieszkaniowe

Dobrze wszyscy wiemy, że pojawienie się dziecka niesie ze sobą często niemałe koszty finansowe. Jeśli już wcześniej byliśmy w finansowych tarapatach, to możemy się spodziewać większego stresu związanego z poczuciem odpowiedzialności — chcemy przecież zapewnić dziecku jak najlepszy start… Martwienie się o finanse powoduje stres, który z kolei może mieć wpływ na pojawienie się symptomów depresji poporodowej [^Rich]. Jeszcze większe napięcie towarzyszy rodzicom borykającym się z brakiem własnych czterech kątów (tak potrzebnych, gdy pojawia się nowy członek rodziny).



<header class="major"><h2><a id="kulturowe"></a>Przyczyny kulturowe</h2></header>

### Mit Matki Polki
W naszej kulturze istnieje ideał matki, która jest opiekuńcza, ciepła, zapominająca o sobie, a zarazem silna i zaradna, radząca sobie w każdej sytuacji. Mit ten ma długą historię, sięgającą rozbiorów Polski, umocniony dodatkowo w czasach wojny i komunizmu, kiedy od kobiet oczekiwano heroicznego poświęcania się rodzinie i Ojczyźnie. Takiej postawy uczone były nasze babcie i mamy. Która z kobiet nie słyszała kiedyś: „Musisz być silna. Dzieci są najważniejsze. Musisz się poświęcić rodzinie”? Niestety ideał Matki Polki nie uwzględnia najważniejszego — kobieta może dać szczęście rodzinie tylko wtedy, gdy zadba najpierw o samą siebie.   


### Obraz matki w mediach

Dużo mówi się o tym, jak ukazywanie w mediach perfekcyjnie wyglądających kobiet obniża ich poczucie własnej wartości. Czy zwróciliście jednak kiedyś uwagę, jak w reklamach lub filmach przedstawiane są świeżo upieczone mamy? Czy nie są to zazwyczaj młode i szczupłe dziewczyny, pełne sił i wigoru, po których nie widać ani cienia zmęczenia? Rzeczywistość bardzo odbiega od tego obrazu. Po porodzie zazwyczaj zostają kobiecie zbędne kilogramy, jej oczy są podkrążone z niewyspania, a czasu nie starcza jej nawet na zwykły odpoczynek, nie mówiąc już o rozwijaniu własnych zainteresowań. To samo tyczy się mediów społecznościowych, w których pokazujemy jedynie pozytywne chwile z naszego życia, rzadko przedstawiając, jak wygląda codzienna ciężka praca. 

---

## Bibliografia

- [^link_postpartale]: https://postpartale-depression.ch/de/
- [^Rao]: Rao, W. W., Zhu, X. M., Zong, Q. Q., Zhang, Q., Hall, B. J., Ungvari, G. S. i Xiang, Y. T. (2020). Prevalence of prenatal and postpartum depression in fathers: A comprehensive meta-analysis of observational surveys. Journal of affective disorders, 263, 491-499.
- [^Paulson]: Paulson, J. F., Dauber, S. i Leiferman, J. A. (2006). Individual and combined effects of postpartum depression in mothers and fathers on parenting behavior. Pediatrics, 118(2), 659-668.
- [^Guintivano]: Guintivano, J., Manuck, T., & Meltzer-Brody, S. (2018). Predictors of postpartum depression: a comprehensive review of the last decade of evidence. Clinical obstetrics and gynecology, 61(3), 591.
- [^Couto]: e Couto, T. C., Brancaglion, M. Y. M., Alvim-Soares, A., Moreira, L., Garcia, F. D., Nicolato, R., ... & Corrêa, H. (2015). Postpartum depression: A systematic review of the genetics involved. World journal of psychiatry, 5(1), 103.
- [^Viktorin]: Viktorin, A., Meltzer-Brody, S., Kuja-Halkola, R., Sullivan, P. F., Landén, M., Lichtenstein, P., & Magnusson, P. K. (2016). Heritability of perinatal depression and genetic overlap with nonperinatal depression. American Journal of Psychiatry, 173(2), 158-165.
- [^Szpunar]: Szpunar, M. J. i Parry, B. L. (2018). A systematic review of cortisol, thyroid-stimulating hormone, and prolactin in peripartum women with major depression. Archives of women's mental health, 21(2), 
- [^Keely]: Keely, E. J. (2011). Postpartum thyroiditis: an autoimmune thyroid disorder which predicts future thyroid health. Obstetric medicine, 4(1), 7-11.
- [^Payne]: Payne, J. L. i Maguire, J. (2019). Pathophysiological mechanisms implicated in postpartum depression. Frontiers in neuroendocrinology, 52, 165-180.
- [^Orzel]: Orzeł-Gryglewska, J. (2010). Consequences of sleep deprivation. International journal of occupational medicine and environmental health.
- [^Ghaedrahmati]: Ghaedrahmati, M., Kazemi, A., Kheirabadi, G., Ebrahimi, A., & Bahrami, M. (2017). Postpartum depression risk factors: A narrative review. Journal of education and health promotion, 6.
- [^Silverman]: Silverman, M. E., Reichenberg, A., Savitz, D. A., Cnattingius, S., Lichtenstein, P., Hultman, C. M., ... i Sandin, S. (2017). The risk factors for postpartum depression: A population‐based study. Depression and anxiety, 34(2), 178-187.
- [^Ruohomaki]: Ruohomäki, A., Toffol, E., Upadhyaya, S., Keski-Nisula, L., Pekkanen, J., Lampi, J., ... i Lehto, S. M. (2018). The association between gestational diabetes mellitus and postpartum depressive symptomatology: A prospective cohort study. Journal of affective disorders, 241, 263-268.
- [^Wassef]: Wassef, A., Nguyen, Q. D. i St-André, M. (2019). Anaemia and depletion of iron stores as risk factors for postpartum depression: a literature review. Journal of Psychosomatic Obstetrics & Gynecology, 40(1), 19-28.
- [^Amini]: Amini, S., Jafarirad, S. i Amani, R. (2019). Postpartum depression and vitamin D: A systematic review. Critical reviews in food science and nutrition, 59(9), 1514-1520.
- [^AminiS]: Amini, S., Amani, R., Jafarirad, S., Cheraghian, B., Sayyah, M. i Hemmati, A. A. (2020). The effect of vitamin D and calcium supplementation on inflammatory biomarkers, estradiol levels and severity of symptoms in women with postpartum depression: a randomized double-blind clinical trial. Nutritional Neuroscience, 1-11.
- [^Kettunen]: Kettunen, P., Koistinen, E. i Hintikka, J. (2016). The connections of pregnancy-, delivery-, and infant-related risk factors and negative life events on postpartum depression and their role in first and recurrent depression. Depression research and treatment, 2016. 
- [^Xu]: Xu, H., Ding, Y., Ma, Y., Xin, X. i Zhang, D. (2017). Cesarean section and risk of postpartum depression: a meta-analysis. Journal of psychosomatic research, 97, 118-126.
- [^Tahirkheli]: Tahirkheli, N. N., Cherry, A. S., Tackett, A. P., McCaffree, M. A. i Gillaspy, S. R. (2014). Postpartum depression on the neonatal intensive care unit: current perspectives. International journal of women's health, 6, 975.
- [^Vigod]: Vigod, S. N., Villegas, L., Dennis, C. L. i Ross, L. E. (2010). Prevalence and risk factors for postpartum depression among women with preterm and low‐birth‐weight infants: a systematic review. BJOG: An International Journal of Obstetrics & Gynaecology, 117(5), 540-550.
- [^link_netdoktor]: https://www.netdoktor.de/news/geburt-pda-schuetzt-vor-depressionen/
- [^Ding]: Ding, T., Wang, D. X., Qu, Y., Chen, Q., & Zhu, S. N. (2014). Epidural labor analgesia is associated with a decreased risk of postpartum depression: a prospective cohort study. Anesthesia & Analgesia, 119(2), 383-392.
- [^Wisner]: Wisner, Katherine: Double Duty: Does Epidural Labor Analgesia Reduce Both Pain and Postpartum Depression ?, Anesthesia & Analgesia: August 2014 - Volume 119 - Issue 2 - p 219–221.
- [^Evensen]: Evensen, A., Anderson, J. M. i Fontaine, P. (2017). Postpartum hemorrhage: prevention and treatment. American family physician, 95(7), 442-449.
- [^Fritel]: Fritel, X., Tsegan, Y. E., Pierre, F., & Saurel-Cubizolles, M. J. (2016). Association of postpartum depressive symptoms and urinary incontinence. A cohort study. European Journal of Obstetrics & Gynecology and Reproductive Biology, 198, 62-67.
- [^Chang]: Chang, S. R., Chen, K. H., Lee, C. N., Shyu, M. K., Lin, M. I. i  Lin, W. A. (2016). Relationships between perineal pain and postpartum depressive symptoms: a prospective cohort study. International journal of nursing studies, 59, 68-78.
- [^link_multi]: https://www.multi-mam.pl/upload/standardy-karmienia-piersia-raport-multimam.pdf
- [^Chaput]: Chaput, K. H., Nettel-Aguirre, A., Musto, R., Adair, C. E., & Tough, S. C. (2016). Breastfeeding difficulties and supports and risk of postpartum depression in a cohort of womenwho have given birth in Calgary: a prospective cohort study. CMAJ open, 4(1), E103.
- [^Boyce]: Boyce, P., & Hickey, A. (2005). Psychosocial risk factors to major depression after childbirth. Social psychiatry and psychiatric epidemiology, 40(8), 605-612.
- [^Silverman]: Silverman, M. E. i Loudon, H. (2010). Antenatal reports of pre-pregnancy abuse is associated with symptoms of depression in the postpartum period. Archives of women's mental health, 13(5), 411-415.
- [^OHara]: O'Hara, M. W. i McCabe, J. E. (2013). Postpartum depression: current status and future directions. Annual review of clinical psychology, 9, 379-407.)
- [^Beck]: Beck, C. T. (2001). Predictors of postpartum depression: an update. Nursing research, 50(5), 275-285.
- [^Yim]: Yim, I. S., Stapleton, L. R. T., Guardino, C. M., Hahn-Holbrook, J. i Schetter, C. D. (2015). Biological and psychosocial predictors of postpartum depression: systematic review and call for integration. Annual review of clinical psychology, 11.
- [^Guintivano]: Guintivano, J., Manuck, T. i Meltzer-Brody, S. (2018). Predictors of postpartum depression: a comprehensive review of the last decade of evidence. Clinical obstetrics and gynecology, 61(3), 591.
- [^link_washington]: https://www.washingtonpost.com/news/inspired-life/wp/2015/06/30/when-threes-not-the-charm-how-to-manage-the-higher-risk-of-divorce-when-baby-comes-along/
- [^Malus]: Małus, A., Szyluk, J., Galińska-Skok, B. i Konarzewska, B. (2016). Incidence of postpartum depression and couple relationship quality. Psychiatr Pol, 50(6), 1135-46.
- [^Rich]: Rich-Edwards, J. W., Kleinman, K., Abrams, A., Harlow, B. L., McLaughlin, T. J., Joffe, H. i Gillman, M. W. (2006). Sociodemographic predictors of antenatal and postpartum depressive symptoms among women in a medical group practice. Journal of Epidemiology & Community Health, 60(3), 221-227.)
 
 

