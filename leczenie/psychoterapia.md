---
layout: page
title: Psychoterapia
img: psychoterapia.jpg
---

## Dla kogo jest psychoterapia?
Najlepiej byłoby aby każda osoba z depresją przeszła terapię, ponieważ zapewnia ona specjalistyczne wsparcie, pomaga w pokonaniu choroby i zapobiega nawrotom. Zazwyczaj jej efekty nie są tak szybkie jak w przypadku leczenia farmakologicznego, ale z drugiej strony trwają one dłużej. Dlatego leczenie farmakologiczne powinno zawsze być wspierane psychoterapią, a w przypadku łagodnej depresji może być to jedyna forma leczenia. 
 
## Skuteczność terapii
Terapia ma na celu pomóc osobie w zaktywizowaniu jej zasobów tzn. jej mocnych stron. Zazwyczaj psychoterapia błędnie kojarzy nam się z analizowaniem przeszłości (zwłaszcza dzieciństwa). Oczywiście znalezienie źródeł naszych trudności może być przydatne, ale nie zawsze jest to konieczne i w dużej mierze zależy od podejścia terapeutycznego. 
Warto wiedzieć, że skuteczność niektórych rodzajów terapii jest potwierdzona naukowo. Bezpieczna relacja terapeuta-pacjent, rozpoznanie destruktywnych/pesymistycznych myśli oraz wypracowanie zdrowych zachowań redukujących stres, znacznie polepsza jakość życia osoby. 
 
---

### Ważne
Nie zawsze możemy sprawić, że nasz problem zniknie, ale możemy zmienić sposób myślenia o nim, a dzięki temu odczuwane emocje. Udowodnione jest również, że dzięki terapii wytwarzają się nowe połączenia w mózgu oraz zmniejsza się aktywizacja przysadki mózgowej (narządu odpowiedzialnego za reakcje stresowe)[^rewire].

---
 
## Rodzaje terapii
Istnieją różne formy oraz podejścia (szkoły) terapeutyczne. To jaka metoda byłaby dla Ciebie najlepsza zależy od Twojej osobowości i przyczyn depresji. Obecne dowody naukowe pokazują, że w leczeniu depresji i lęku dużą skuteczność ma podejście poznawczo-behawioralne [^Tolin]. Nie oznacza to jednak, że jest ono rekomendowane w każdym przypadku. Czasami skuteczniejsza może okazać się np. terapia systemowa lub psychodynamiczna.
Najważniejsze jest, abyś czuła się ze swoim terapeutą swobodnie i bezpiecznie. Czasami niestety znalezienie odpowiedniego specjalisty wymaga czasu i prób. Pamiętaj, że z terapii możesz w każdej chwili zrezygnować, ale bądź również przygotowana, że w jej trakcie pojawiać się będą lepsze i gorsze momenty. 
Oprócz terapii indywidualnej istnieje również terapia grupowa oraz terapia par. Ta ostatnia może o tyle okazać się skuteczna, że pojawienie się dziecka zmienia relację między partnerami, a dodatkowe problemy w związku mogą przyczyniać się do pogłębienia depresji. 

## Koszty
Psychoterapię możemy odbyć w gabinecie prywatnym, co wiąże się z pewnymi kosztami (ale zazwyczaj możemy ją rozpocząć natychmiast) lub bezpłatnie w ramach NFZ oraz w fundacjach i stowarzyszeniach (choć często wiąże się to z czasem oczekiwania na miejsce). Wszystko zależy jednak od konkretnej placówki, dlatego warto szukać różnych możliwości. W niektórych miejscach nie prowadzi się psychoterapii, ale możliwe są konsultacje z psychologiem (wtedy spotkania są rzadsze niż w przypadku terapii):




L.p. | Nazwa placówki | Koszt | Opis
---- | -------------- | ----- | ----
1.   | **Poradnie Zdrowia Psychicznego** | bezpłatne | Na psychoterapię często obowiązują kolejki, ale wszystko zależy od konkretnej placówki. Nie ma w nich rejonizacji tzn. że jeśli w Twojej okolicy jest kilka Poradni warto zadzwonić do kilku miejsc i zapytać o terminy. O ile do psychiatry nie potrzeba skierowania, to do psychoterapeuty jest ono konieczne - może je wystawić lekarz rodzinny lub psychiatra.
2.   | **Ośrodki Interwencji Kryzysowej** | bezpłatne | Prowadzą porady psychologiczne oraz interwencje kryzysowe (zazwyczaj cykl kilku spotkań). 
3.   | **Miejskie Ośrodki Pomocy Społecznej** | bezpłatne | Prowadzą konsultacje psychologiczne dla osób z zaburzeniami psychicznymi a także ich członków rodziny.
4.   | **Powiatowe Centra Pomocy Rodzinie** | bezpłatne | Prowadzą konsultacje psychologiczne dla osób z trudnościami emocjonalnymi
5.   | **Poradnie Pedagogiczno-Psychologiczne** | bezpłatne | W niektórych miejscach dostępna jest psychoterapia dla rodziców (głównie rodziców dzieci szkolnych). W innych jedynie konsultacje psychologiczne. 
6.   | **Fundacje i stowarzyszenia** | zazwyczaj bezpłatne | O ile w dużych miastach istnieje dużo organizacji pozarządowych, to w mniejszych miejscowościach jest ich zdecydowanie mniej. Często organizacje te oferują pomoc osobom z konkretnym problemem.
7.   | **Organizacje przykościelne** | zazwyczaj bezpłatne lub niskopłatne | Często przy diecezjach prowadzone są poradnie rodzinne. Zazwyczaj nie trzeba być osobą wierzącą aby otrzymać tam wsparcie.
8.   | **Prywatny gabinet** | płatne | Zazwyczaj koszt jednej sesji to ok. 80 - 140 zł. Dużą zaletą jest to, że w tych miejscach raczej nie ma kolejek.

Dokładne adresy i numery telefonu bezpłatnych instytucji, które są dostępne w Twojej miejscowości, znajdziesz na stronie: <https://liniawsparcia.pl/placowki/>.

Jeśli przez chorobę ciężko jest Ci telefonować i dowiadywać się, gdzie możesz otrzymać pomoc, poproś partnera lub inną osobę, aby zrobiła to w Twoim imieniu. 

Jeśli w bezpłatnych placówkach są długie kolejki, a wiesz, że cykliczna psychoterapia w prywatnym gabinecie nie jest dla Ciebie osiągalna finansowo, rozważ pójście na jedno spotkanie, za które zapłacisz. Na zdrowiu nie warto oszczędzać. Nie myśl o dalszych wydatkach, tylko o kosztach jednej wizyty. Na pierwszym spotkaniu możesz stworzyć z terapeutą plan działania oraz przedyskutować inne możliwości leczenia. Terapeuta może wiedzieć, czy gdzieś w okolicy prowadzone są grupy wsparcia lub działają miejsca, w których oferowana jest bezpłatna pomoc osobom w kryzysie. 

<div class="box">
 <h3>Ważne</h3>
Nie zwlekaj z szukaniem pomocy! Twoje zdrowie jest ważne nie tylko ze względu na Ciebie, ale również ze względu na Twoją rodzinę. Niepodjęcie leczenia prawdopodobnie będzie oznaczać, że będziecie cierpieć dłużej. 
</div>

---

[^rewire]: Pittman, C. M. i Karle, E. M. (2015). Rewire your anxious brain: How to use the neuroscience of fear to end anxiety, panic, and worry. New Harbinger Publications.
[^Tolin]: Tolin, D. F. (2010). Is cognitive–behavioral therapy more effective than other therapies?: A meta-analytic review. Clinical psychology review, 30(6), 710-720. 
